---
title: امدادنا - مقابله و مواجهه با بلایای طبیعی
author: فرهاد عیدی
layout: post
categories:
  - کارها و پروژه‌ها

---

<img src="/asset/what-is-emdadna.jpg" alt="emdadna.ir">

متاسفانه هرساله شاهد اتفاقات تلخ و ناگواری هستیم که در گوشه و کنار کشور عزیزمان به وقوع می‌پیوندند ولی باز هم فراموش می‌کنیم که ممکن است این اتفاق برای شهر یا منطقه ما نیز بیفتد. چیزهایی را فراموش می‌کنیم که از ساده‌ترین نکات جلوگیری از صدمات حاصله از وقوع یک بلای طبیعی‌است. اگر بخواهیم مثالی بزنیم همه می‌دانیم که در چندین سال گذشته، زلزله جان بسیاری از هم‌میهنان عزیزمان را گرفته است و خیلی از فوت‌ها به خاطر رعایت نکردن مسائلی کاملا پیش پا افتاده و ساده بوده‌اند که همه روزه به سادگی از کنار آنها رد می‌شویم. هرسال در کتاب‌های درسی‌مان خواندیم که بهتر است یک چسب پهن روی شیشه‌ها و پنجره‌ها بکشیم تا مانع خرد شدن و پرتاب خرده‌شیشه‌ها به اطراف شویم اما واقعا چند نفر از ما این کار را انجام داده‌ایم؟ چند نفر از ما جای ساعت دیواری را محکم کرده‌ایم؟ چند نفر از ما بعد از نصب شیر گاز، حتی پس از سال‌ها دوباره آن را چک کرده‌ایم؟ چند نفر از ما این کارها را انجام داده‌ایم؟ شاید هم‌اکنون کمی تلنگر وارد کرده باشیم اما مطمئن باشید به زودی دوباره فراموشش خواهید کرد!

<!-- more -->

امدادنا یک پروژه غیر انتفاعی و یک دانشنامه از بدیهیاتی‌است که شما باید در رابطه با هرگونه بلایای طبیعی بدانید تا بهترین واکنش‌ها را در هنگام وقوع آنها انجام دهید. در اینجا سعی امدادنا بر این است تا با پوشش کامل راهکارها، روش‌های مقابله و معرفی انواع بلایای طبیعی بتواند تاثیری هرچند ناچیز در جلوگیری از آسیب‌های احتمالی در هنگام وقوع انواع بلایای طبیعی داشته باشد.

<img src="/asset/emdadna.ir.jpg" alt="emdadna.ir">

امدادنا بر اساس یک نیاز بوجود آمده است. بر اساس یک تجربه به وجود آمده است. تجربه‌ای که بهای سنگینی را پرداخت کرده تا ما را مجبور کند آن را جدی بگیریم. تجربه‌ای که روح هزاران نفر در آن جریان دارد تا بلکه ما هم باور کنیم که ممکن است همین اتفاق در همین لحظه برای ما بیفتد. بهایی که با خون هم‌میهنانمان پرداخت شده است تا تلنگری باشد برای یادآوری نکاتی که مدت‌هاست فراموش کرده‌ایم.

شما در امدادنا قسمت‌های مختلفی را خواهید یافت. قسمت‌هایی که به طور اختصاصی به بلایایی همچون زمین‌لرزه، آتش‌سوزی، سیل و سونامی، طوفان، فوران آتشفشان و &#8230; می‌پردازند و همه آنها به مرور زمان بروز خواهند شد. ما در امدادنا هیچگونه پشتوانه مالی نداریم و به دنبال آن هم نیستیم اما به پشتوانه انسانی نیاز داریم تا بتوانیم قسمت‌های مخلف وبسایت را تکمیل کرده و در اختیار همگان قرار دهیم. این وبسایت یک پروژه است. یک پروژه رایگان که بر اساس تلنگرهای پیرامونمان بوجود آمده و دیگر نمیخواهد این تلنگرها بدون واکنش باقی بمانند. اگر مایل هستید در تکمیل این مطالب ما را یاری کنید از طریق [فرم همکاری][1] اطلاع دهید.

مطالب امدادنا صرفا نوشته‌های نویسندگان سایت نیستند و از منابع گوناگوی تهیه می‌گردند. منابعی که اگر آنها را بیابیم قطعا ذکر خواهیم کرد و اگر نویسنده یکی از مقالات وبسایت هستید حتما ذکر کنید تا منبع شما را ذکر کنیم چون نتوانستیم سرمنشا خیلی از مقالات را بیابیم! اما نیت اصلی‌مان این نیست که نوشته‌ها به نام ما باشند، بلکه هدف اصلی ما گردآوری آنها در یک دانشنامه واحد است.

امدادنا بر پایه یک برنامه مشخص پیش می‌رود و قسمت‌های مختلف وبسایت به مرور زمان کامل خواهند شد. هر وبسایتی از ابتدا کامل نیست و به مرور زمان مسیر کلی خود را پیدا می‌کند. شما می‌توانید با فیدبک‌های خودتان از طریق [فرم تماس وبسایت][2]، ما را در هرچه بهتر کردن وبسایت کمک کرده و مطمئن باشید کوچکترین نکاتی که شما برای ما می‌فرستید برای ما ارزشمند هستند.

 [1]: http://emdadna.ir/join "همکاری با امدادنا"
 [2]: http://emdadna.ir/contact "ارتباط با ما"
