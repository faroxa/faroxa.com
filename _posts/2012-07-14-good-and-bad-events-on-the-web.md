---
title: اتفاقات خوب و بد در دنیای وب
author: فرهاد عیدی
layout: post
redirect_from: /56/
categories:
  - روزانه‌ها
tags:
  - روزانه
  - وب
---
اگر بخواهیم تعریف درستی از اهالی وب داشته باشیم باید تمام معیارهایی که باعث تعریف جامعه می‌شوند را کنار هم قرار دهیم، اندکی از سطح عمومی و فرهنگی جامعه بالاتری بیاییم تا برسیم به اهالی وب. اهالی وب تعریف مشخص و دقیقی ندارند. برخی ممکن است فقط برای برطرف کردن نیازهایشان وارد این دنیا شوند، برخی برای تفریح، برخی برای رابطه با دوستانشان و &#8230; . اما هستند افرادی که تمام دنیای آنان را وب تشکیل می‌دهد. کسانی که با وب زندگی می‌کنند، با وب خوشحال می‌شوند، با وب ناراحت می‌شوند، حرص می‌خورند، نقد می‌کنند، کار می‌کنند، کسب درآمد می‌کنند، بهترین دوستانشان را در این دنیا شناخته‌اند و کلی مشخصه دیگر که بهتر از من می‌دانید.<!-- more -->

اتفاقاتی که در این دنیا می‌افتد تاثیر بسیاری روی زندگی همین افراد دارد. وقتی وب را جهت‌گیرانه می‌نامند ناراحت می‌شویم، وقتی وبسایت فیلترشده‌ی دوستانمان را می‌بینیم ناراحت می‌شویم، وقتی نتیجه ماه‌ها و سال‌ها تلاشمان به یکباره و به دلایل واهی به باد می‌رود ناراحت می‌شویم، وقتی برایمان تصمیم میگیرند و محدودیت تعیین میکنند ناراحت می‌شویم. شمردن این ناراحتی‌ها و اتفاق‌های بد راحت است اما اتفاق‌هایی در سال‌های اخیر در همین وب و در همین محدودیت‌ها افتاده که بسیار خوشحال‌کننده و امیدوار کننده است.

نمیخواهم این مطلب را طولانی کنم زیرا از حوصله خودم و شما خارج است پس به طور تیتروار به بیان اتفاقات خوبی می‌پردازم که فارغ از هرگونه جهت‌گیری و اظهار نظری، می‌توان به عنوان یک اتفاق خوب و خیلی خوب در وب فارسی به آنها اشاره کرد. اتفاقاتی که باعث شدند گروه‌های تازه با اشتیاق بیشتری فعالیت کنند. اتفاق‌هایی که خاک خوردند تا راه پیشرفت وب هموار شود. اتفاق‌هایی که فارغ از بزرگ و کوچک بودن آنها، باعث شدند ذهنیت ما نسبت به وب و فعالیت در آن تغییر کند.

اتفاقاتی مثل همایش‌های کاربردپذیری که درک درستی از دید کاربر به ما اعطا کرد، [جشنواره وب ایران][1] که انگیزه‌ای برای بهتر بودن به طراحان و مدیران داد، [دیجی‌کالا][2] که نمونه بارز یک فروشگاه خیلی مدرن و خوب شد، [وبنا][3]هایی که معرفی‌نامه‌ای برای تازه‌واردها شدند، [iDevCenter][4] هایی که ابزاری برای توسعه‌دهندگان شدند، فروم‌های مفیدی مثل [مجیدآنلاین][5] که سطح عمومی کارها را بهبود بخشید، [وبلاگینا][6]هایی که ما را بی‌خبر از دنیای پیرامون نگذاشتند، [سالمزی‌][7]هایی که ما را با سلامت آشتی دادند، همایش‌هایی مثل [رسانه‌های دیجیتال][8] که با هزینه‌های بالا برگزار شدند تا بگویند هرآنچه باید در رابطه با رسانه‌های اجتماعی گفته شود، [۳۱شب‌][9]هایی که محیطی دوست‌داشتنی و امن برای خاطرات و اتفاق‌هایمان ساختند، استارتاپ‌ویکندی که جهشی بزرگ در راه عملی کردن پروژه‌هاست، [آپارات‌][10]هایی که عرصه را برای اشتراک‌گذاری اطلاعات باز کردند، [یک پزشک‌][11]هایی که نشان دادند وبلاگ‌نویسی با وجود تمام مشغله‌ها و وقت‌نداشتن‌ها امکان پذیر است، شبکه‌های اجتماعی و تخصصی‌ای که مهمترین مقصد کاربران غیرحرفه‌ای و حرفه‌ای شدند، افرادی که الگویی برای جامعه وب شدند، وبسایت‌هایی که معنای وبسایت را زنده کردند و صدها اتفاق خوب دیگری که هرروزه در حال رخ دادن هستند تا بلکه بتونند محرکی باشند برای ذهن‌های ناامید کسانی که وب را محدود می‌شمارند. لیست بالا بدون هیچ پیش‌زمینه‌ای و بر اساس شناخت خودم و ذهن فراموشکارم معرفی شدند و قطعا هستند وبسایت‌هایی که من هنوز با آنها آشنا نشده‌ام یا در هنگام نوشتن این مطلب فراموششان کردم. ولی هدف از نوشتن این مطلب و معرفی این وبسایت‌ها و پروژه‌ها (فارغ از هرگونه دید مافیایی که برخی نسبت به هرکدام از آنها دارند!) زنده کردن انگیزه‌ای است که به دلیل وجود محدودیت‌ها و هزاران دلیل دیگر از بین رفته است. اگر ایده‌ای دارید اقدام کنید، اگر می‌توانید شروع کنید، اگر دوست دارید قدم بردارید. هرکدام از اهالی وب می‌توانند آغازگر اتفاق‌های خوبی در وب باشند که امیدی برای اتفاق‌های بعدی خواهند شد.

 [1]: http://iranwebfestival.com/fa/
 [2]: http://www.digikala.com/
 [3]: http://www.webna.ir/
 [4]: http://www.idevcenter.com/
 [5]: http://forum.majidonline.com/
 [6]: http://weblogina.com/
 [7]: http://salemzi.com/
 [8]: http://socialmediaday.ir/
 [9]: http://31shab.com/
 [10]: http://www.aparat.com/
 [11]: http://1pezeshk.com/