---
title: 'معرفی کتاب : آموزش CSS3 و HTML5 در قالب پروژه'
author: فرهاد عیدی
layout: post
redirect_from: /55/
cover: html5-css3-book-cover.png
categories:
  - معرفی
  - وب و طراحی
tags:
  - آموزش
  - معرفی
  - کتاب
---
مدت‌هاست مباحث مربوط به CSS3 و HTML5 در سطح وب و در بین طراحان، مطرح می‌شود اما منبع فارسی کاملی در این باره وجود نداشت که بتوانیم با استناد به آن، مفاهیم دو زبان فوق را به طور کامل درک کنیم. در ماه اخیر کتابی از دوست خوبم امیرعباس عبدالعلی با نام آموزش CSS3 و HTML5 در قالب پروژه، ترجمه و منتشر شده و در نمایشگاه کتاب سال ۱۳۹۱ در غرفه انتشارات ناقوس عرضه شد که به آموزش این دو زبان در قالب پروژه پرداخته و با مثال‌های خوب و ترجمه‌ای عالی، می‌تواند برای طراحان آماتور و حرفه‌ای بسیار مفید باشد.<!-- more -->

به همراه علی عظیمی‌پور این کتاب را از انتشارات ناقوس تهیه کردیم و شروع به خواندنش کردیم. به عنوان کسی که از ابتدای ورود CSS3 و HTML5 علاقمندانه آن را دنبال کرده و حتی مطالبی درباره آن در همین وبلاگ منتشر کردم، خواندن این کتاب برایم خیلی لذت‌بخش بود. متن روان و جذابیت نهفته در شیوه نگارش نویسندگان و برگردان خیلی خوب از امیرعباس عبدالعلی باعث شد خیلی مشتاقانه کتاب را دنبال کنم. وجود تاریخچه‌ها، ذکر نکات دقیق و ریزبینانه‌ای که از چشم هر طراحی به دور بود، به جذابیت این کتاب اضافه می‌کند.

به طور کلی در این کتاب شما می‌آموزید چگونه یک پروژه کامل مانند وبسایت [The HTML5 Herald][1] را اجرا و پیاده‌سازی کرده و در میانه راه، با تمام فوت و فن‌های این کار و امکانات اچ‌تی‌ام‌ال۵ و سی‌اس‌اس۳ آشنا می‌شوید. امکاناتی که دانستن آنها لازمه اجرای یک پروژه خوب است مانند : زبان‌های نشانه‌گذاری و سبک‌های HTML5، عناصر معناگرا، فرم‌ها، صوت و تصویر، استفاده از Convasها، قابلیت Drag and Drop و کلی امکانات دیگر.

همانطور که از عنوان کتاب می‌توان فهمید، مفاهیم کاربردی CSS3 نیز در این کتاب مطرح شده‌است که به طور شگفت‌انگیزی روی سرعت و زیبایی پروژه شما تاثیرگذار است.

اطلاعات تکمیلی و نحوه خرید کتاب را می‌توانید در [صفحه خود کتاب][2] مشاهده کنید

 [1]: http://thehtml5herald.com/
 [2]: http://books.wedesign.ir/html5-css3.html